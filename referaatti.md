Referaatti Kalle Ilveksen kandidaatintutkielmasta "Scrumban-menetelmän käyttö ketterässä ohjelmistokehityksessä" (Helsingin yliopisto, Tietojenkäsittelytieteen laitos, 25.4.2016)

Kalle Ilveksen kandidaatintutkielma esittelee Scrumin, Kanbanin ja Scrumbanin pääpiirteissään ja kuvailee kahta ohjelmistotuotantoprojektia, joissa siirryttiin Scrumbanin käyttöön. Tutkielman mukaan sekä Scrumilla että Knabanilla on hyvien puoliensa lisäksi myös huonot puolensa: Scrumin aikarajoitteiset iteraatiot eivät sovi arvaamattomaan kehitysympäristöön, ja Kanban antaa kehitysryhmälle taas liikaa vapauksia. Scrumban kehitettiin ratkaisemaan näitä ongelmia. 

Tutkielmassa kerrotaan, että Scrumbanin tärkein vaikuttaja on Corey Ladas, jonka mielestä sen sijaan että edettäisiin Scrumin aikarajoitettujen iteraatioiden periaatteen mukaisesti, työn tulee antaa edetä jatkuvan suunnittelun kautta. Kanban-taulun jonojen kokojen määräämisellä saavutetaan joustavuuden ja kontrollin tasapaino. Scrumin mukainen yksittäisten tehtävien työmäärän arviointi ei ole tärkeää. Scrumista lainataan kuitenkin arviointitapaamiset, retrospektiivi sekä kehitysryhmän päivätapaamiset. Pitkäaikaista suunnittelua varten Scrumbanissa käytetään neljän ämpärin vertauskuvaa. Ampärit kuvaavat eri pituisten ajanjaksojen suunnitelmia. Nykyhetkeä kuvaavassa ämpärissä käyttäjätarinat on jaettu yksityiskohtaisiin tehtäviin, kun taas seuraavaa vuotta kuvaavassa ämpärissä on hyvin suurpiirteisiä suunnitelmia. 

Tutkielman mukaan nämä piirteet toistuivat kummassakin tapausesimerkissä. Projektit yhdistelivät näihin myös muita Scrumin ja Kanbanin periaatteita tai työkaluja hieman toisistaan poikkeavalla tavalla. Tutkielma kertoo, että kummassakin projektissa Scrumbaniin oltiin pääasiassa tyytyväisiä. Se mainitsee myönteisinä piirteinä erikseen sen, että ihmisten välinen kanssakäyminen kehittyi paremmaksi ja useat aikarajoitetuista iteraatioista johtuvat ongelmat ratkaistiin. 

Loppupäätelmänä tutkielma esittää, että Scrumban soveltuu Scrumia ja Kanbania paremmin arvaamattomiin projekteihin, joissa vaatimukset muuttuvat nopeasti, mutta huomauttaa, että ohjelmistotuotantoprojektit ovat uniikkeja eikä sopivaa prosessia ole välttämättä olemassa vaan se täytyy muodostaa kokeilemisen ja kokemuksen kautta. Lisäksi tutkielma muistuttaa, että Scrumbankin on pelkkä työkalu, joten se ratkaisee vain tietyn ongelman. 